---
layout: default
title: Návrh implementace § 7 ZoPDS Právo na využívání údajů a souvisejících povinností 
parent: Implementační doporučení ZoPDS
nav_order: 7
last_modified_date: 2023-10-16
grand_parent: Postupy
---

Toto je dokument Digitální a informační agentury zpracováný v rámci [Implementace povinností dle zákona o právu na digitální služby](https://archi.gov.cz/znalostni_baze:implementace_zopds?s[]=implementace%2A&s[]=z%C3%A1kona%2A&s[]=o%2A&s[]=pr%C3%A1vu%2A&s[]=na%2A&s[]=digit%C3%A1ln%C3%AD%2A)




### Povinnost využívat údaje

ZoPDS v § 7 odst. 1 předepisuje OVM povinnost využívat údaje vedené
v základním registru nebo agendovém informačním systému, respektive
nevyžadovat tyto údaje od uživatele. Podmínkou je, aby tyto údaje byly
OVM zpřístupněny pro výkon agendy anebo k jejich využití udělil uživatel
souhlas.

Zpřístupněním údajů se rozumí, že správce příslušného základního
registru nebo agendového informačního systému prostřednictvím ústředního
správního úřadu ohlašujícího agendu (gestor agendy) uvede náležitosti
uvedené v § 51 odst. 6 písm. k) zákona č. 111/2009 Sb., o základních
registrech, tedy výčet údajů vedených nebo vytvářených podle jiného
právního předpisu v rámci agendy a dále jejich vlastnosti (atributy).

V principu by nicméně nemělo docházet k tomu, že OVM nemá zpřístupněné
údaje potřebné pro výkon agendy. Zákonem č. 261/2021 Sb. byly ve většině
zákonů zrušeny položkové skladby s výčty údajů zpřístupněných pro
konkrétní agendu a údaje jsou OVM zpřístupňovány mimo jiné také na
základě potřeby podle § 54 odst. 1 písm. d) a odst. 2 zákona o
základních registrech. Povinnost využívat údaje vedené v základním
registru nebo agendovém informačním systému upravuje také § 5 zákona o
základních registrech. OVM by tedy primárně neměl požadovat údaje od
uživatele, resp. jej žádat o souhlas s využitím údajů, ale o
zpřístupnění požádat. Pokud nějaké údaje navíc OVM zpřístupněné nemá,
měl by také v této souvislosti OVM zvážit, zda je skutečně pro výkon
agendy potřebuje a zda nejsou od uživatele vyžadovány nadbytečně.

Obdobnou povinnost nevyžadovat údaje znají i jiné právní předpisy.
Správní řád ve svém § 6 odst. 2 předepisuje povinnost správního orgánu
postupovat tak, aby nikomu nevznikaly zbytečné náklady, a co možná
nejméně zatěžoval dotčené osoby. Má zároveň opatřovat podklady
přednostně s využitím úřední evidence, do níž má přístup, a podklady od
dotčené osoby vyžadovat jen tehdy, stanoví-li tak právní předpis.

Základním registrem je registr obyvatel, registr osob, registr územní
identifikace a registr práv a povinností. Agendovým informačním systémem
je informační systém veřejné správy, který slouží k výkonu agendy,
využívání elektronických formulářů nebo elektronické identifikaci.

Ve spojení s § 6 odst. 2 správního řádu OVM musí nejprve ověřit, zda má
ke konkrétním údajům přístup na základě zákona či souhlasu uživatele, a
teprve následně poskytnutí údajů požadovat po uživateli. To kromě
uvedené zásady hospodárnosti správního řízení vyplývá z § 5 zákona o
základních registrech. Z odstavce 2 tohoto zákonného ustanovení vyplývá
možnost OVM od osob, po kterých je jiným právním předpisem požadováno
doložení údajů vedených v základním registru nebo agendovém informačním
systému, jen v případech stanovených taxativním výčtem. Vyžadovat údaje
od uživatele služby tak může OVM podle § 5 odst. 2 v případech, kdy jsou
údaje označeny jako nesprávné, vznikne oprávněná pochybnost o správnosti
údaje, nebo jsou údaje nezbytné pro bezpečnostní řízení podle zákona č.
412/2005 Sb., o ochraně utajovaných informací a o bezpečnostní
způsobilosti. S ohledem na to, že OVM je oprávněn údaje po uživateli
vyžadovat pouze v omezených případech, bylo by z hlediska dodržení
vstřícnosti veřejné správy vhodné, aby OVM v žádosti o poskytnutí údajů
odůvodnil, z jakého důvodu je po uživateli vyžaduje.

Zároveň platí, že na základě § 7 odst. 1 nesmí být jakkoliv k tíži
uživatele, nebude-li reagovat na výzvu OVM k poskytnutí údajů či údaje
neposkytne, pokud jsou OVM zpřístupněné dle tohoto ustanovení.

**Je podstatné zmínit, že v případě, kdy OVM vyžaduje po uživateli pouze
relevantní data, je celý tento paragraf nerelevantní. Vlastní
iniciativou, kdy si OVM projde veškeré po uživateli požadované údaje a
zjistí, zda se nedají obstarat z jiného agendového informačního systému,
se eliminuje celá potřeba souhlasů.**

### Souhlas uživatele služby

Pokud OVM nemá údaje o uživateli služby zpřístupněné pro výkon agendy
v agendovém informačním systému či základním registru, může uživatel
udělit souhlas k využití údajů o sobě, o svých právech a povinnostech
nebo právních skutečnostech, které se ho týkají.

Příkladem může být samoobslužný portál, v rámci něhož může být řešeno
více agend vyřizovaných ve více ISVS. Každý ISVS si údaje o subjektech
vede dle zákonného zmocnění (včetně např. předpisů EU) a i dle udělených
souhlasů. Pokud tedy uživatel přistupuje k digitální službě, u které je
potřeba doložit údaje z více ISVS a neexistuje možnost tyto údaje využít
dle současného stavu (agendové zmocnění ohlášené v RPP), je možné jej
požádat o souhlas s využitím údajů jiného ISVS (a tedy i agendy).
Takovýto souhlas mohl být udělován i dle jiných právních předpisů a nyní
je obsažen i v souhlasu k využití údajů dle odst. 3. Možnost udělení
podobného souhlasu zná také § 58a a zákona základních registrech.

Souhlas uživatel udílí na základě svého vlastního rozhodnutí a v rozsahu
a trvání podle své volby. Vzhledem charakteru a relevantních údajů by
měl být souhlas svobodný, konkrétní, informovaný a jednoznačný. Souhlas
je odvolatelný.

Souhlas podle ZoPDS se neaplikuje na soukromoprávní uživatele údajů
definované v zákoně č. 111/2009 Sb., o základních registrech, jelikož
ZoPDS upravuje vzájemná práva a povinnosti OVM a uživatelů, § 7 míří na
povinnost využívat údaje ze strany OVM a uživatelovu možnost udělit
souhlas OVM. Využívání údajů soukromoprávními uživateli je upraveno § 5a
č. 111/2009 Sb., o základních registrech. Zde zákon hovoří také o
souhlasu, nicméně jde o jiný souhlas, než ten v § 7.

Protože bez vlastní ohlášené agendy, činnostní role a oprávnění na
konkrétní údaje jiné agendy nemůže fungovat výměna prostřednictvím
referenčního rozhraní veřejné správy, nabízí se pro rychlé umožnění
výměny posílání výpisů z informačních systémů veřejné správy dle § Část
1 Hlava 10 zákona č. 365/2000 Sb. o informačních systémech veřejné
správy mezi OVM pomocí datových zpráv. Nedá se předpokládat, že uživatel
bude čekat na vyřízení služby, až proběhne správné ohlášení agend pro
automatizované propojení informačních systémů. Uvedené řešení by mělo
následný průběh:

-   Uživatel služby udělí přes formulář zveřejněný DIA právo využívat
    údaje z agendy A do agendy B

-   Udělený souhlas se pošle jako dokument agendě A i agendě B a
    uživateli služby (pokud disponuje zpřístupněnou datovou schránkou)

-   Agenda A na základě tohoto souhlasu vytvoří souhrn údajů, ke kterému
    dal uživatel právo stejným mechanismem, jako kdyby vytvářela výpis z
    informačního systému veřejné správy podle výše zmíněného zákona.
    Tento souhrn je tvořen v ideálním případě čitelnou formou v podobě
    PDF dokumentu a vnořeného XML pro strojové zpracování.

-   Agenda A následně agendě B zašle tento souhrn údajů datovou zprávou.

Veškeré činnosti spojené s vytvářením souhrnů údajů a jejich posílání je
na zodpovědnosti OVM spravující agendy. Jedná se o řešení, které má být
pouze dočasné a nemá nahrazovat správnou komunikaci pomocí propojených
informačních systémů přes referenční rozhraní veřejné správy.

### Souhlas na základě žádosti OVM

Krom vlastní iniciativy může uživatele o souhlas s užitím jeho údajů
požádat také OVM. Z povahy věci se tato žádost může týkat pouze údajů,
které OVM nejsou zpřístupněné pro výkon agendy. Zároveň by mělo jít
výhradně o údaje, které potřebuje pro poskytnutí digitální služby. K
udělení souhlasu nesmí být uživatel nucen a platí o něm totéž, jako bylo
uvedeno v předchozích bodech, včetně toho, že OVM by měl primárně žádat
o zpřístupnění údajů na základě potřeby ve smyslu § 54 odst. 1 písm. d)
a odst. 2 zákona o základních registrech.

### Odvolání souhlasu

Souhlas s užitím údajů je také kdykoliv odvolatelný. Odvolat jej by mělo
být možné stejně snadným způsobem, jako v případě udělení souhlasu. Po
odvolání souhlasu již OVM nemůže údaje, kterých se souhlas týkal,
užívat. Odvolání se nemůže dotýkat těch údajů, které má OVM zpřístupněné
k výkonu agendy na základě zákona. Údaje, které byly ze strany OVM
použity do odvolání souhlasu, odvoláním také nejsou dotčeny.

### Formulář k udělení a odvolání souhlasu

Souhlas uživatel se má podle odst. 4 podávat k Digitální a informační
agentuře, která k udělení souhlasu a jeho odvolání zveřejňuje formulář
na Portálu veřejné správy. DIA souhlasy eviduje a zveřejňuje.

Lze si představit i situaci, kdy se souhlas uživatele bude podávat
agentuře v rámci příslušného samoobslužného portálu na základě
elektronického formuláře k udělení a odvolání souhlasu zveřejněného DIA
na portálu veřejné správy. Uživatel na portálu veřejné správy má přehled
všech udělených souhlasů. Uživatel tedy souhlas udílí mimo portál
veřejné správy, na kterém má být podle § 4 odst. 4 zveřejněný, ale
prostřednictvím příslušného samoobslužného portálu OVM, na kterém je
v rámci poskytované digitální služby formulář DIA přístupný.

V současné chvíli má DIA Portálu občana zpřístupněný pouze formulář k
poskytnutí údajů z registru obyvatel jiné osobě § 58a zák. o zákl.
registrech a navazující správu souhlasů.

