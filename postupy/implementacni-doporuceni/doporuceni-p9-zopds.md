---
layout: default
title: Návrh implementace § 9 ZoPDS Právo na prokázání právní skutečnosti a souvisejících povinností
parent: Implementační doporučení ZoPDS
nav_order: 9
last_modified_date: 2023-10-16
grand_parent: Postupy
---
Toto je dokument Digitální a informační agentury zpracováný v rámci [Implementace povinností dle zákona o právu na digitální služby](https://archi.gov.cz/znalostni_baze:implementace_zopds?s[]=implementace%2A&s[]=z%C3%A1kona%2A&s[]=o%2A&s[]=pr%C3%A1vu%2A&s[]=na%2A&s[]=digit%C3%A1ln%C3%AD%2A)



### Právo prokázat nebo osvědčit právní skutečnost

Zákon zde vychází z povinnosti využívat údaje vedené v základním
registru nebo agendovém informačním systému, respektive nevyžadovat tyto
údaje od uživatele (v § 7 odst. 1 ZoPDS). Zároveň navazuje na právo
uživatele na zápis práva, povinnosti nebo právní skutečnosti do registru
práv a povinností dle § 8 ZoPDS.

Ustanovení dává uživateli právo prokázat nebo osvědčit právní
skutečnost, a to:

a)  odkazem na údaje vedené v základním registru nebo agendovém
    informačním systému a zpřístupněné OVM pro výkon agendy, nebo

b)  výpisem z informačního systému veřejné správy v elektronické podobě,
    který zaručuje věrohodnost původu a neporušenost obsahu výpisu.

Právními skutečnostmi jsou takové objektivní skutečnosti, se kterými
právo spojuje právní následky, tedy vznik, změnu nebo zánik práv a
povinností.

Pro obě výše uvedené možnosti platí, že by je uživatel měl využít až
v případě, kdy nejsou údaje o právních skutečnost OVM již dostupné dle §
7 odst. 1 ZoPDS. Ve spojení s § 6 odst. 2 správního řádu tedy OVM musí
nejprve ověřit, zda má ke konkrétním údajů přístup na základě zákona či
souhlasu uživatele.

V principu by nicméně nemělo docházet k tomu, že OVM nemá zpřístupněné
údaje potřebné pro výkon agendy. Zákonem č. 261/2021 Sb. byly ve většině
zákonů zrušeny položkové skladby s výčty údajů zpřístupněných pro
konkrétní agendu a údaje jsou OVM zpřístupňovány mimo jiné také na
základě potřeby podle § 54 odst. 1 písm. d) a odst. 2 zákona o
základních registrech. Povinnost využívat údaje vedené v základním
registru nebo agendovém informačním systému upravuje také § 5 zákona o
základních registrech. OVM by tedy primárně neměl požadovat údaje od
uživatele, resp. jej žádat o souhlas s využitím údajů, ale o
zpřístupnění požádat. Pokud nějaké údaje navíc OVM zpřístupněné nemá,
měl by také v této souvislosti OVM zvážit, zda je skutečně pro výkon
agendy potřebuje a zda nejsou od uživatele vyžadovány nadbytečně.

#### Odkaz na údaje

V návaznosti na § 7 odst. 1 ZoPDS dává tento zákon v § 9 odst. 1 písm.
a) právo pro prokázání právní skutečnosti pouze odkázat na příslušný
údaj vedený v základním registru nebo agendovém informačním sytému.
Podmínkou je, aby tento údaj byl OVM zpřístupněný pro výkon agendy anebo
na základě souhlasu uživatele služby. Může jít o údaje vedené na základě
zákona či zapsané na základě práva na zápis práva, povinnosti nebo
právní skutečnosti do registru práv a povinností dle § 8 ZoPDS.

#### Prokázání výpisem z ISVS

Nebude-li mít OVM přístup k údajům na základě zákona ani souhlasu
uživatele, má uživatel právo osvědčit právní skutečnosti výpisem z
informačního systému veřejné správy v elektronické podobě, který
zaručuje věrohodnost původu a neporušenost obsahu výpisu.

Věrohodnost původu znamená, že lze zaručit, že výpis pochází od
subjektu, který má pravomoc jej vydat. Neporušeností obsahu výpisu je
myšleno zajištění integrity výpisu, tedy skutečnost, že jeho obsah nebyl
od vydání změněn. Věrohodnosti a neporušenosti obsahu výpisu bude
dosaženo jeho opatřením kvalifikovanou elektronickou pečetí a
kvalifikovaným elektronickým časovým razítkem u nichž lze ověřit
platnost.

Výpis bude uživateli může být vydán na základě § 14 zákona o základních
registrech. Zároveň lze podle § 9 zákona č. 365/2000 Sb. o informačních
systémech veřejné správy, opatřit výpisy z informačních systémů, které
jsou veřejnými evidencemi, rejstříky nebo seznamy. Z informačních
systémů veřejné správy nebo jejich částí, které jsou neveřejnými
evidencemi, rejstříky nebo seznamy, však vydávají správci úplný nebo
částečný výpis, pokud tak stanoví zvláštní právní předpis.

### Splnění povinnosti předkládat rozhodnutí, doklad, průkaz, osvědčení nebo poskytnout jiný údaj

Uživatel služby nemá povinnost nadbytečně předkládat rozhodnutí, doklad,
průkaz, osvědčení nebo poskytnout jiný údaj za splnění dvou podmínek:

1.  prokázání totožnosti,

2.  údaje o uživateli nebo o jeho právech, povinnostech nebo právních
    skutečnostech, které se ho týkají, jsou vedeny v základním registru
    nebo agendovém informačním systému a jsou OVM zpřístupněné pro výkon
    agendy na základě zákona anebo souhlasu uživatele.

Ohledně přístupnosti platí, co bylo uvedeno dříve. V principu by neměl
nastat případ, kdy OVM nemá údaje zpřístupněny, resp. pokud taková
situace nastane, měl by OVM o zpřístupnění požádat.

Uživatel prokáže totožnost prostřednictvím elektronické identifikace
(srov. § 2 zákona č. 250/2017 Sb., o elektronické identifikaci). Zákon
zde na rozdíl od § 4 odst. 1 písm. d), § 4 odst. 3 však výslovně
uživatele neodkazuje výhradně na prokázání totožnosti prostřednictvím
elektronické identifikace, uživatel tak bude moci prokázat totožnost i
jiným způsobem.

### Rovnocennost listinných a elektronických dokumentů

V posledním odstavci tohoto ustanovení zákon pamatuje na čl. 46 nařízení
eIDAS, podle kterého elektronickému dokumentu nesmějí být upírány právní
účinky a nesmí být odmítán jako důkaz v soudním a správním řízení pouze
z toho důvodu, že má elektronickou podobu. Podobně například § 3026
občanského zákoníku zdůrazňuje rovnost listinných a elektronických
dokumentů, jelikož podle něj nevylučuje-li to povaha písemnosti, platí
ustanovení občanského zákoníku o listině obdobně i pro jinou písemnost
bez zřetele na její podobu.

Zákon zde odkazuje na § 5 až 11 zákona č. 297/2016 Sb., o službách
vytvářejících důvěru pro elektronické transakce. Je tedy v případě
elektronického dokumentu třeba jej opatřit příslušnou úrovní
elektronického podpisu, pečeti či časového razítka. Půjde-li o listinné
dokumenty převáděné do elektronické podoby, bude v závislosti na
charakteru úkonu a způsobu jeho učinění v některých případech třeba
provést autorizovanou konverzi dokumentu ve smyslu § 22 odst. 1 písm. a)
zákona č. 300/2008 Sb., o elektronických úkonech a autorizované konverzi
dokumentů.

